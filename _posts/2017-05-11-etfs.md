---
title: מה הם תעודות סל ולמה צריכים אותן?
author: בוריס ליפשיץ
image: etf.jpg
imwidth: 2048
imheight: 1450
---

לפני שנצלול למאפיינים, היתרונות והחסרונות של תעודות הסל, נקדיש כמה מילים לעניין מדדי ניירות הערך. בחו"ל חברות מייצרות מדדים, בארץ הבורסה יוצרת אותם ועדיין לא ניתן אישור לחברות לערוך מדדים. כל מדד עוקב אחר סל ניירות ערך, בעל מאפיינים מסוימים, ומתאר את השינוי במחיר ניירות אלו. לדוגמה מדד ת"א 35, מדד הדגל של הבורסה בת"א, כולל 35 מניות של החברות הגדולות ביותר בבורסה (זהו איננו התנאי היחיד, אך לצורך ההסבר נסתפק בו) כאשר לכל מניה נקבע משקל על פי גודלה היחסי. כאשר סל הזה עולה בממוצע משוקלל ב-1%, זה אומר שערכו של מדד ת"א 35 עולה ב-1%. <!--more-->

![ETF]({{site.baseurl}}/chaluny.github.io/images/etf.jpg)

חזרה לתעודות סל. תעודת סל היא נייר ערך אשר מאפשר להשקיע בסלי ניירות קיימים, כלומר במדדים. לדוגמה, קיימות תעודות סל העוקבות אחר מדד ת"א 35. כאשר משקיע רוכש תעודת סל על המדד, חברת תעודות הסל מחלקת את הכסף בין 35 המניות בסל, בדיוק על פי המשקולות שקבעה הבורסה. תעודות הסל בעצם מקלות על המשקיע להשקיע בסל נכסים מסוים בשוק ההון. נניח שהמשקיע רוצה לשים את כספו על כל המניות הנסחרות במדד ת"א 35. במקום לבצע 35 עסקאות קנייה הוא קונה פעם אחת את תעודת הסל שעוקבת אחרי המדד וחברת תעודות הסל כבר מפצלת את הכסף בין כל המניות.

בעצם מול כל שקל שמשקיע רוכש בתעודה קיים שקל ברשות חברת תעודות הסל אשר מחולק בין המניות השונות בדיוק כמו המדד עצמו. חשוב לציין, כי זוהי השקעה פסיבית. חברת תעודות הסל לא מקבלת שום החלטה עצמאית, היא רק לוקחת כסף ממשקיעים ומחלקת אותו על פני הסל שהמשקיע בחר. אין קבלת החלטות אקטיבית משום סוג שהוא. בנוסף, קיימות קרנות נאמנות מחקות, אשר במבנה המשפטי הינן קרנות נאמנות אך בפועל מנהל הקרן מתחייב להשקיע את הכספים במדד, בדומה לתעודות סל.

מהם היתרונות של השקעה בתעודות הסל?
לרוב, דמי הניהול שגובות תעודות הסל הוא עשיריות בודדות של האחוז ויש תעודות אשר לא גובות דמי ניהול כלל (אל תדאגו זו לא צדקה, חברות תעודות הסל מרוויחות בעקיפין מהשאלת הנכסים וממקורות נוספים, אבל על זה בפעם אחרת). יתרון נוסף הוא שהשקעה בתעודות סל שקופה לחלוטין. בכל רגע נתון ידוע לכולם בדיוק במה מושקע הכסף, מאחר שכל הנתונים אודות המדדים מפורסמים בזמן אמת על ידי הבורסה. יתרון שלישי ולא פחות חשוב הוא נזילות. בכל שלב ניתן למכור תעודות הסל שבידינו לחברה המנפיקה או למשקיע אחר, תמורת מחיר שהוא קרוב מאד לשווי ההוגן של התעודה על פי המדד (בהתאם לכמה שהשקענו). בסכומים של מאות אלפי שקלים ומעלה מתחייבת חברות תעודות הסל, לפדות את התעודה ולהעביר למשקיע את סל ניירות הערך או מזומן בסכום זהה.

יתרון אחרון הוא פשטות. השקעה בתעודת סל מחליפה את הצורך בביצוע עסקאות רבות. משקיע אשר מעוניין להשקיע במדד מסוים באופן ישיר, נדרש לבצע עשרות עסקאות ולהמשיך לבצע עשרות עסקאות נוספות כדי לשמור על הפרופורציות של הניירות במדד. מלבד זאת, מניות מחלקות דיבידנדים אשר גם אותם נדרש המשקיע לחלק בין הניירות השונים. כל הפעולות הללו עולות למשקיע בעמלות, ובמקום כל זה עומדת בפניו האפשרות הפשוטה, לרכוש תעודת סל ולתת לחברת תעודות הסל לבצע את כל זאת במקומו.

מהם החסרונות של השקעה בתעודות סל?
מלבד הסיכון של חדלות פרעון של חברת תעודות הסל, אין סיכונים מהותיים בהשקעה בתעודות סל כמוצר. הסיכון של תעודת הסל הוא הסיכון של המדד שאחריו היא עוקבת. אולי הבעיה המרכזית בהשקעה בסל שנקבע על ידי צד ג', היא שהסל הוא שרירותי. אין מחשבה של ניהול סיכונים או התייחסות לטיב החברות שנכללות בסל זה או אחר. רוב הסלים, ומכאן רוב התעודות, הם סלים על פי גודל החברות או השתייכותן לענף מסוים. למשל, מדד ת"א נדל"ן כולל מניות שכולן עוסקות בנדל"ן, מדד ת"א 125 כולל את 125 המניות של החברות הגדולות בבורסה ומדד תל-בונד 20 את 20 סדרות אגרות החוב הגדולות ביותר. אין מחשבה על אילו ניירות זולים יותר, כדאיים יותר להשקעה, מסוכנים פחות או כל שיקול אקטיבי אחר בבחירת הנכסים. עניין ההעדפה בין השקעות אקטיביות להשקעות פסיביות מעסיק את עולם ניהול ההשקעות כבר שנים רבות. זה בהחלט נושא מורכב ונדון בו בפוסטים בעתיד. 

לסיכום, תעודת סל היא נייר ערך שמאפשר למשקיעים לרכוש סל ניירות ערך ספציפי. המשקיע נהנה משקיפות מלאה, מעלות מזערית, פיזור הכספים על פני מספר נכסים והתחייבות לתשואת הסל.

**אין לראות בכתוב ייעוץ לביצוע פעולות בנייר הערך ו/או החזקה של הנייר ו/או כל נכס פיננסי אחר המוזכר בפוסט. הניתוח וכן המידע הנכלל בפוסט איננו מהווה בשום צורה תחליף לייעוץ השקעות המותאם לצורכי הלקוח.