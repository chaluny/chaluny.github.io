---
published: true
title: מהו התוצר? איך הוא קשור למשכורות שאנחנו מרוויחים?
author: אמר בור
image: gdp.png
---

כדי שלא נגזול לכם יותר מידי זמן בעבודה ונוריד את התוצר נגיע ישר לנקודה, התוצר הוא כל מה שאנחנו מייצרים. הלכתם לעבוד בנגריה ויצרתם שולחן שנמכר? הגדלתם את התוצר. את עורכת דין וייצרת מסמך שלקוח שילם עליו? ברכותינו, גם את הגדלת את התוצר. <!--more-->

אם כן, התוצר הוא כל מה שאזרחי המדינה, או ההון שבבעלותם ייצרו (כולל אלה שעובדים בחו"ל, לא כולל עובדים זרים, אבל אין טעם להכנס לזה). את התוצר ניתן לחשב בשלוש דרכים שאמורות להניב את אותו מספר. דרך אחת היא לחשב את סך הערך המוסף במשק. כלומר, את ערך המוצר הסופי, פחות העלויות הנלוות. אם לחם נמכר ב-5 שקלים, והקמח עלה 2 שקלים, אז הערך המוסף הוא 3 שקלים. דרך נוספת היא לחשב את סך ההוצאות במשק, כלומר סך הצריכה של משקי הבית, סך ההשקעות של הפירמות (למשל קנית מכונות), וסך הצריכה של הממשלה. הדרך השלישית היא לחשב את סך ההכנסות במשק, [כלומר סך משכורות העובדים וסך והרווחים של הפירמות](http://www.imf.org/external/pubs/ft/fandd/basics/gdp.htm){:target="_blank"}.

חדי העין שבינכם ודאי שמו לב שאם אחת הדרכים לחשב את התוצר היא לסכום את סך ההכנסות במשק, אז התוצר פר עובד בעצם שווה לשכר הממוצע. ובכן, לא טעיתם. ההיגיון הוא די פשוט, מה שאנחנו מרוויחים שווה למה שאנחנו מייצרים. אם כך, ממה מורכב התוצר? ואיך גורמים לו להיות גבוהה יותר? על מנת לייצר, אנחנו צריכים (בהכללה גסה) שלושה דברים: שעות עבודה, הון (מכונות ומבנים), וטכנולוגיה. ככל שסך שעות העבודה במשק גדל (בין אם כי יש יותר עובדים או כי העובדים הקיימים עובדים יותר שעות), סך התוצר גדל, וכנ"ל לגבי כמות ההון. שימו לב, שהוספה של אחד מהגורמים, תהיה מוגבלת יחסית בתרומתה לתוצר. כלומר, אם נוסיף עוד ועוד עובדים, מבלי להגדיל את רמת ההון, בשלב מסוים העובדים שנוסיף כבר לא יתרמו הרבה לתוצר, אם בכלל. נסו לדמיין עשרים עובדים קוטפים תפוזים מעץ אחד. כנראה שלעובד העשירי והלאה כבר אין הרבה מה לעשות.

הגורם השלישי, טכנולוגיה, הוא קצת יותר עמום וכלכלנים שונים מדגישים אספקטים שונים שלו. לרוב, מדובר על מדד של רמת היעילות של המשק, שבתורה נגזרת מרמת ההשכלה או ההכשרה של העובדים, הרמה הניהולית, רמת הטכנולוגיה של המכונות, ורמת המוסדות הממשלתיים המאפשרים עשיית עסקים. למשל, במדינה שבה רשויות האכיפה משוחדות, נצפה לרמת תוצר נמוכה גם אם העובדים משכילים ויש מספיק הון, ע"ע מזרח אירופה.  
אם למדתם כלכלה, אתם ודאי מכירים את המשוואה Y = C + G + I שאומרת שהתוצר (Y) שווה לסך הצריכה (C), ההשקעה (I), וההוצאה הממשלתית (G).

![an image alt text]({{ site.baseurl }}/images/gdp.png "an image title")

טעות נפוצה היא להניח שאם כך, הגדלת הצריכה, או ההוצאה הממשלתית תגדיל את התוצר. באותו אופן, אם גידול בתוצר לווה בגידול בצריכה הפרטית על חשבון שני השימושים האחרים, הרבה פעמים נשמע פרשנים כלכליים אומרים ש"הצמיחה במשק מונעת על ידי צריכה פרטית". אך זוהי טעות. אם הצריכה הפרטית גדלה, זה אומר שתושבי המדינה מעדיפים לצרוך יותר מאשר לחסוך, אבל זה בשום פנים ואופן זה לא מביא לגידול בתוצר. הדרך היחידה להגדיל את התוצר היא לשפר את אחד מגורמי היצור: סך העבודה, סך ההון או רמת הטכנולוגיה.

מאז שהוכנס לשימוש לראשונה בשנות ה-30, על ידי הכלכלן זוכה פרס הנובל סימון קוזנץ (שכמו בערך 30 אחוז מהכלכלנים זוכי פרס הנובל, גם הוא היה יהודי), הפך התוצר למדד העיקרי לביצועים הכלכליים של מדינות. חלוקת סך התוצר של מדינה, במספר התושבים, נותן מדד די טוב לרמת החיים במדינה. על אף שהוא מדד טוב ונפוץ, לתוצר יש גם חסרונות. הרבה פעילויות כלכליות שתורמות לאיכות החיים במדינה לא מקבלות ביטוי בתוצר. הדוגמא הנפוצה היא גידול ילדים, ועבודות אחרות שמתבצעות במשק הבית, שלא בתשלום. בנוסף, היבטים חשובים של איכות החיים לא נכללים בתוצר. לדוגמא, זיהום אוויר, תוחלת חיים או אי-שוויון. עם זאת, לרוב יש קורלציה בין ההיבטים הללו לבין התוצר, והוא עדיין המדד הכלכלי המשמעותי ביותר. 
