---
published: true
image: churchill.jpg
auhtor: אמר בור
imwidth: 600
imheight: 750
title: איך נולדות דמוקרטיות
---

"דמוקרטיה היא צורת הממשל הגרועה ביותר פרט לכל האחרות שנוסו" אמר ווינסטון צ'רצ'יל, וגרם למיליוני אנשים להאמין שצורות ממשל נבחרות בתהליך של ניסוי וטעיה, ולא מתוך מאזן הכוחות בין העם לבין האליטה הפוליטית והכלכלית. בניגוד למה שאפשר להסיק מדבריו של צ'רצ'יל, דמוקרטיה היא לא שיטה שנבחרה מלמעלה. בפוסט הבא ננסה להבין איך ניתן להסביר היווצרות דמוקרטיה באמצעות מודל כלכלי, ומה אפשר ללמוד מזה על ניסיונות דמוקרטיזציה כושלים. <!--more-->
‫ ‬
תהיתם פעם, מה גרם למלך צרפתי או אנגלי לקום יום אחד בבוקר ולהחליט שבעצם לא מתאים לו כל השלטון הזה ועדיף לאפשר לעם להקים פרלמנט, לבחור נציגים ולהגביל את צעדיו? איזה אינטרס יש למי שמחזיק בידיו את כל סמכויות השלטון, לוותר על סמכויות ולתת יותר ויותר כח לנתינים? מלבד הצרת צעדי השלטון, התוצאה הכי ברורה ומיידית של הפיכת שלטון לדמוקרטי היא חלוקה מחדש של ההון כך שהעם מקבל יותר מההון הקיים ומההכנסות העתידיות. אם כך, למה שאיזשהו שלטון ירצה בזה?
‫ 
![Churchill]({{site.baseurl}}/_posts/churchill.jpg)
 
כשבוחנים שלושה מקרים של דמוקרטיזציה במהלך המאה ה-19, באנגליה, גרמניה ושוודיה, מסתבר ששליטים לא התנדבו לוותר על סמכויות מתוך טוב ליבם. הם עשו זאת כתגובה לניסיון הפיכה או מרידה פוטנציאליים, שהיו יכולים לגרום להפסדים כבדים ולאיבוד השלטון. ניתן לראות את התהליך הדמוקרטי כמעין "משחק" בשני שלבים. בשלב הראשון, ישנו מומנטום המאפשר לקבוצת אזרחים למרוד באופן אפקטיבי שמעמיד את השלטון בסכנה. מומנטום כזה יכול להגיע הודות למנהיג מרד כריזמטי, זעם על פעולה של השלטון או יכולות ארגון שלא היו קיימות קודם. בשלב השני, לשליט יש שתי אפשרויות, להשאיר את מבנה הממשל (כלומר, לא-דמוקרטיה) כמו שהוא תוך שימוש בכוח ולהסתכן באיבוד השלטון. האפשרות השנייה היא להרחיב את זכות הבחירה ולייצור דמוקרטיה שבתורה תביא לחלוקה מחדש של ההון.
‫ ‬
אם המטרה העיקרית של הרחבת זכות הבחירה (דמוקרטיזציה) היא חלוקה מחדש של ההון, למה שלא יעשה זאת השליט בעצמו? כלומר, יבצע חלוקה שוויונית יותר ויימנע בכך גם מאיבוד השלטון, וגם מוויתור על סמכויות. התשובה היא שבהינתן מומנטום רגעי המאפשר מרידה, לאזרחים אין אפשרות לוודא שהשליט יעמוד בהבטחתו בעתיד. גם אם יחליט לחלק את ההון בצורה שוויונית יותר היום, שום דבר לא ימנע ממנו להחזיר את המצב לקדמותו בעתיד. לכן, מתן זכויות בחירה וסמכויות לנבחרים, הם הדרך של השליט להבטיח לעם כי חלוקת ההון תישמר גם בעתיד.
‫ ‬
מה שיקבע במידה רבה את נכונות השליט להתנגד לניסיון הפיכה בכח היא השאלה כמה יש לו להפסיד. ככל שההפסד הפוטנציאלי גדול יותר, כך גדל הסיכוי שיבחר להתנגד בכח ולשמר את שלטונו. באותו אופן, מה שיקבע את הסיכוי לניסיון הפיכה מצד העם היא השאלה כמה יש לעם להרוויח. אם מתקיים שוויון כלכלי יחסי, אין לעם תמריץ חזק להסתכן בניסיון הפיכה ולכן קטן הסיכוי לדמוקרטיזציה (חישבו לדוגמה על סינגפור). אם אי-השוויון הוא קיצוני, גם אז קטן הסיכוי לדמוקרטיזציה שכן לשלטון יהיה תמריץ חזק לדכא כל ניסיון הפיכה (לדוגמה, דרום אפריקה עד שנת 1994). במדינה שבה אין הון רב, קטן התמריץ לדמוקרטיזציה, שוב מאחר שאין הרבה מה להרוויח.
‫ ‬
בפועל, דמוקרטיות לא נולדות מתוך אירוע אחד אלא מתוך שורה של אירועים המתפרסים על פני עשרות שנים ויותר. אך ניתן לראות כיצד בכל פעם שמתרחבת זכות הבחירה, עמד השלטון בפני האפשרות של מרידה, ובחר באפשרות של דמוקרטיזציה. אחד הדברים שאפשר ללמוד מהמודל הזה הוא שכדי לייצר דמוקרטיה, לא מספיק להביא קלפי ולבקש מאנשים להצביע. נדרשים תנאים כלכליים בסיסיים היוצרים תמריץ לכל הצדדים להסכים על מבנה שלטון דמוקרטי.
‫ ‬
אם כן, סביר להניח שמה שצ'רצ'יל התכוון לומר זה, "דמוקרטיה היא שיטת השלטון היחידה המבטיחה באופן מהימן חלוקת הון שוויונית יותר בהווה ובעתיד".
‪ ‬
הפוסט מבוסס על המאמר [הבא](‪https://scholar.harvard.edu/jrobinson/files/jr_west.pdf‬) ועל הספר ‪Economic origins of democracy and dictatorship‬, שניהם מאת דרון אסימוגלו וג'יימס רובינסון
