---
published: true
author: ניקי קוצנקו ואמר בור
Title: אבטלה ודעות קדומות
---

אבטלה היא אחד ממצבי החיים הכי קשים, בעיקר כאשר צריכים לתמוך בילדים, בבני-זוג או כשהתשלומים על דירה תלויים בהכנסה מעבודה. אבטלה היא לעיתים מצב בלתי נמנע וכל עובד ועובדת עלולים למצוא את עצמם מפוטרים, גם שלא באשמתם. אחת הדרכים של המדינה להקל את מצבם של המובטלים הוא לשלם דמי אבטלה לתקופה מסוימת. אחת הטענות נגד תשלום דמי אבטלה היא שתשלום כזה מוריד את התמריץ לעבוד ולמעשה מעודד אנשים להישאר מובטלים. בפוסט הזה נראה שמחקרים כלכליים עדכניים מראים שדמי אבטלה שאינם גבוהים או ממושכים מדי עשויים לתרום לא רק למובטלים עצמם אלא גם לכלכלה בכללותה. <!--more-->

אז איך דמי אבטלה יכולים לתרום לכלכלה? כפי שכבר נכתב כאן [בעמוד](https://chaluny.github.io/%D7%9E%D7%94%D7%95-%D7%94%D7%AA%D7%95%D7%A6%D7%A8/), ככל שעובד מייצר יותר או ביותר יעילות, רמת התוצר עולה וכלל המשק מרוויח מכך. כעת נשאלת השאלה, איך דמי אבטלה עוזרים לעובדים לייצר יותר. זה קשור בהתאמה שבין העובד למקום העבודה. כאשר עובד או עובדת עובדים במקום עבודה אופטימלי עבורם - כלומר שיכולותיהם ממוצים עד תום - הם יכולים לייצר הכי הרבה. אם עובדת תתפשר על מקום עבודה שלא ממצה את יכולותיה, התפוקה שלה תהיה נמוכה יותר. אלא שלמצוא את מקום העבודה האופטימלי זה לא דבר פשוט. ה"שידוך" בין עובדים למשרות פנויות אינו מושלם, והתהליך לוקח זמן. בנוסף, איכות ההתאמה בין עובדים למשרות עשויה להשתנות גם במקרים שבהם "על הנייר" ישנה התאמה שכן לכל משרה ולכל עובד ועובדת ישנה הייחודיות שלהם. ככל שעובדים ישקיעו יותר זמן בחיפוש, כך גדל הסיכוי שאיכות ההתאמה תהיה גבוהה יותר.

בעולם שבו יש הבדלים משמעותיים בהתאמה של עובדים למשרות, הפריון יהיה גבוה יותר ככל שעובדים ימצאו משרות שבהן הם יפיקו את המרב. למרבה המזל, גם העובדים מתוגמלים יותר ככל שהם יצרניים יותר, וגם המעסיקים מרווחים מכך שהעובדים שלהם יצרניים יותר, לכן שני הצדדים מעוניינים במצב הזה.הבעיה היא שלעובדים יש מגבלות נזילות. במילים פשוטות, אין למובטלים מספיק כסף בצד כדי להשקיע את הזמן הנדרש בחיפוש עבודה מתאימה. במקום זאת הם פעמים רבות נאלצים להסתפק בעבודה מתאימה פחות. ואכן כפי [שמחקר בולט מראה](https://www.journals.uchicago.edu/doi/abs/10.1086/588585?fbclid=IwAR0Sd4U4eca0-HVoA8YHTzV2N2DRIflyPosr_c-OrqvajwgkFHGHExr67EM), דמי אבטלה מאריכים את משך האבטלה בעיקר משום שהם מאפשרים משך חיפוש ארוך יותר ורק לאחר מכן משום שהם מורידים את התמריץ לעבוד. אבל האם משך חיפוש ארוך יותר באמת מגדיל את הפריון? [מחקר נוסף](https://www.sciencedirect.com/science/article/pii/S0014292100000350?fbclid=IwAR1Bp1CHP2-QgxHosVsaN8P_aVs1TNUeX4xpqJtNJg_EjuEYflhlXv5Kkw4), שבוצע על ידי שניים מהכלכלנים המובילים בעולם, מראה שהגדלת דמי האבטלה בארה"ב אומנם תאריך את משך החיפוש הממוצע אך תגדיל גם את התוצר הכולל של המשק [3]. קשה לדעת אם ניתן להסיק מהמחקרים האלה באופן מיידי לגבי ישראל. הבדלים תרבותיים, מבנה תמריצים שונה ואפילו פיזור גיאוגרפי שונה, כולם יכולים לגרום לכך שמה שנכון בארה"ב או במדינות אחרות, לא יהיה נכון בישראל. [בהשוואה למדינות מפותחות](http://www.oecd.org/els/benefits-and-wages-statistics.htm?fbclid=IwAR2KvFcVQVlfRUfWHYGLZWgGNlCm_SqN2hcF67R3FJ8MJUs1EUNkc2WgTsw), דמי האבטלה בישראל הם נדיבים אך קצרים. פעם הבאה שמציעים להאריך את דמי האבטלה, שווה לזכור גם את ההשפעות החיוביות על הכלכלה.
