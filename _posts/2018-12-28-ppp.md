---
title: שיתופי פעולה בין הממשלה למגזר הפרטי - הטוב משני העולמות?
author: נעמי ברנפלד
image: infrastructure.jpeg
published: true
imwidth: 1496
imheight: 997
---

פרויקטי תשתית גדולים הם צורך כלכלי מהמעלה הראשונה. אלא שפרויקטים כאלה הם גם יקרים מאד, הקמתם נמשכת זמן רב ודורשת מומחיות ספציפית. ואם זה לא מספיק, לעתים במהלך הקמת הפרויקט או במהלך חיי הפרויקט צצות בעיות שקשה היה לחשוב עליהן מראש, מה שמגדיל עוד יותר את עלותו ומאריך את זמן הסיום. כל אלה מציבים אתגר אמיתי בפני ממשלות שרוצות לקדם פרויקטים גדולים אך שואפות לצמצם עד כמה שניתן את הסיכון הכרוך בפרויקטים כאלה. אחת הדרכים לצמצם את הסיכון, היא באמצעות שיתוף פעולה בין הממשלה לבין חברות פרטיות. <!--more-->

בשנים האחרונות מתפתח, בארץ ובעולם, מודל של שיתוף פעולה בין הממשלה לגופים פרטיים. שיתוף פעולה זה, שנקרא PPP- Public Private Partnership, מבוסס על כך שהממשלה מתקשרת עם גוף פרטי שיקים ויתפעל את הפרויקט לפרק זמן ארוך, לרוב אפילו עשורים בודדים.

<details><summary>עוד על סוגים של שיתופי פעולה פרטיים-ציבוריים</summary>

ישנם מגוון סוגי הסכמי PPP: הנפוץ בישראל הוא BOT- Build, Operate, Transfer. הזכיין מתכנן, בונה ומתפעל את הפרויקט ובסופו של הסכם הזיכיון מעביר את הפרויקט לידי המדינה. במסגרת הסכמיBOT מוטלת, לרוב, אגרה ישירה על המשתמשים. דוגמה מרכזית להסכם BOT בישראל היא כביש 6: האגרה לשימוש בכביש מוטלת ישירות על המשתמשים. סוג נוסף של פרויקט ציבורי בשיתוף המגזר הפרטי הוא BOO-Build, Operate,Ownבמסגרתו בתום תקופת הזיכיון הפרויקט נשאר בבעלותו של הזכיין. מתקן ההתפלה בפלמחים 

</details>

שיטת ה-PPP כוללת מערכת הסכמים ארוכי טווח במסגרתם המגזר הציבורי מעביר למגזר הפרטי את האחריות לספק את התשתית, המוצר או השרות הציבורי, לרבות פעולות ההקמה, רכישה, שיפוץ, מימון, תפעול ותחזוקה. כלומר, המדינה מפריטה, לרוב לתקופה קצובה (וארוכה), שירות תשתיתי מסוים על מנת ליהנות מיעילותו ומומחיותו של המגזר הפרטי. במסגרת הסכמי PPP המדינה מתקשרת עם זכיין שמפעיל קבלן הקמה וקבלן תפעול. כך שההתקשרות של המדינה היא מול גוף אחד בלבד שמנהל את כלל התהליכים המורכבים. בתמורה, המדינה מספקת מעין רשת ביטחון ומאפשרת לזכיין לגבות כסף מהמשתמשים (כבישי אגרה למשל) או משלמת עבור השימוש בעצמה, לעתים תוך התחייבות למינימום העברת תשלומים מסויים. נדגיש, שעל אף שהמדינה מפריטה לתקופה קצובה את השירות, במסגרת המכרז ומערכת ההסכמים עם הזכיין, המדינה מטילה עליו מגבלות (בקביעת מחירים או עלויות גבייה למשל) והצדדים דואגים לאפשר לעצמם גמישות לאורך חיי ההסכם, כיוון שמדובר בהסכמים ארוכי טווח, שבמועד חתימתם קשה לצפות את הצרכים והאמצעים הטכנולוגיים העתידיים.

![PPP]({{site.baseurl}}/chaluny.github.io/images/infrastructure.jpeg)

יתרונותיה של שיטת ה- PPP נעוצים ביתרונותיו של המגזר הפרטי על פני הציבורי: מומחיות שמאפשרת גם השתתפות במכרזים של חברות עתירות ניסיון עם ידע שנצבר ברחבי העולם, יעילות בהן פועלות חברות עסקיות שנדרשות לפחות בירוקרטיה, תחרותיות בבחירת הזכיין כך שהזכיין נדרש להיות יעיל ביותר בהצעתו, וגמישות (הן בניהול והן בתפעול) של הזכיין. כמו כן, פרויקט PPP מאפשר למדינה "לפרוס" את התשלומים בעד פרויקט יקר ביותר ולאפשר לגופי אשראי להשקיע בפרויקטים תשתיתיים ארוכי טווח. אם נחשוב על כביש אגרה למשל - בהנחה שהזכיין מסתמך על האגרה בלבד, הרי שבשנים הראשונות, שנות ההקמה, במהלכן הזכיין משקיע את הסכומים המשמעותיים ביותר, הוא כלל אינו נהנה מהכנסות ובהתאם עליו לגייס או להעמיד הון משמעותי בתחילה.

יתרון נוסף ומשמעותי הוא שישנו גוף מתכלל (הזכיין) שאחראי על כלל שלבי הפרויקט: השגת המימון, התכנון, ההקמה, התפעול והתחזוקה. היעילות הגבוהה יותר של הגוף הפרטי ביחס לשל המדינה נוצרת, בין היתר, מאחר שמערכת התמריצים של גוף פרטי שנדרש להקים פרויקט שונה ממערכת התמריצים של המדינה ומחייבת אותו להתייעל ולערוך בחינות מקיפות עוד טרם פנייתו למכרז ההקמה ובהמשך בכל שלבי הפרויקט. מעבר לכך, חשוב לזכור שגוף פרטי נדרש להון עצמי התחלתי, אולם רוב הפרויקט ממומן על ידי גופים חיצוניים (בנקים, גופים מוסדיים וקרנות) כך שישנן מספר דרגות של בדיקה מעמיקה שנערכת על ידי גופים עם מומחיות (ואינטרס) להיתכנות הפרויקט והתשואה ממנו.

חסרונותיה של שיטת ה- PPP היא בעלות גם אם זמנית של המגזר הפרטי על משאבים שאמורים להיות ציבוריים - לא נרצה שמתקני התפלה או כבישים יסגרו בגלל שאינם רווחיים כפי שציפו בעליהם. בעולם המשפטי ניתן לפתור חיסרון זה באמצעות מערכת ההסכמים, אולם להגנה זו כמובן ישנה עלות. חיסרון נוסף הוא עלויות המימון הגבוהות יותר של המגזר הפרטי שנובעות מ[הקושי שלו לגייס הון ביחס למדינה](https://infrastructureaustralia.gov.au/policy-publications/publications/files/The_Value_of_PFI.pdf) - מרבית המדינות יציבות יותר מגופים פרטיים. חיסרון שלישי הוא עלויות עריכת המכרז והפיקוח לאורך תקופת ההסכם.

מודל ה- PPP הופך לנפוץ יותר ויותר בארץ ובעולם בעשורים האחרונים. בישראל נבנו בשיטה זו כבישים, מתקני התפלה, תחנות אנרגיה סולארית ומתקנים שונים שדורשים מומחיות מיוחדת. המודל נפוץ במדינות העולם ואפילו לאו"ם ישנה סוכנות לפרויקטים בשיתוף המגזר הפרטי במדינות שונות.

<details>
    <summary>
        עוד על פרויקטי ppp בישראל
    </summary>
    ניתן לקרוא עוד על פרויקטים בהם מתבצע שיתוף פעולה בין הממשלה לבין המגזר הפרטי ב[באתר חברת "ענבל"](https://www.inbal.co.il/HomeWebPages/BasicConcepts.aspx) שמנהלת את הפרויקטים האלה עבור המדינה בכפיפות לאגף החשב הכללי במשרד האוצר.
</details>
