---
published: false
---
כל מי שקנתה פעם רכב או מכרה ספה ביד שנייה, נדרשה לבצע הערכת שווי. איך בדיוק עושים את זה? בודקים מוצרים דומים של כמה ספקים, מוודאים שהמוצרים מאותה איכות, ואם הם לא אז עושים התאמות למחיר המצופה. גם אנשי מקצוע כמו שמאים ואנליסטים שמעריכים שווי של חברות עושים עבודה דומה, בודקים בכמה נמכרים מוצרים דומים ועושים התאמות אם יש שוני באיכות. אבל איך מעריכים שווי של מוצר שאין לו שוק? כלומר, מוצר שאנשים לא משלמים עליו, ואין עסקאות במוצר שניתן להשוות אליהן? כאן נכנסים לתמונה כלכלנים, שבאמצעות שיטות שונות מעריכים שווי של מוצרים שאינם סחירים.
 
לפני שננסה לענות על השאלה, חשוב להבין ששווי הוא ערך סובייקטיבי. יש אנשים שעבורם דירה מול הכותל המערבי שווה המון כסף, ויש כאלה שלא היו מוכנים לגור שם גם בחינם. יש כאלה שאסתטיקה חשובה להם, ולכן הם מוכנים לשלם יותר עבור מוצר מעוצב, אחרים מעוניינים רק בפונקציונליות ויחפשו מוצר פשוט. כששואלים מהו השווי של מוצר כלשהו, בין אם זה רכב, בית או גן שעשועים ציבורי, צריך לשאול שווי עבור מי.
 
אם עיריית תל אביב תרצה למכור את פארק הירקון, סביר להניח שיזמים שאפתניים ירצו לדעת דבר אחד, איזה פעילות עסקית מותר להם לבצע בפארק. האם מותר להם להקיף אותו בגדר ולגבות תשלום בכניסה? האם מותר להם לבנות דירות? בהתאם לאלה, יגזר שווי הפארק שיוצע למכירה.
 
אבל מה הוא הערך של פארק הירקון עבור עיריית תל אביב? כלכלן שידרש לענות על השאלה ינסה להעריך בשלב הראשון איזה תועלות צומחות מן הפארק, בשלב השני ינסה הכלכלן להעריך את השווי של התועלות הללו. הכלכלן יחפש מוצרים סחירים, שערכם נקבע בשוק, ויבחן כיצד ניתן לגזור משווי המוצרים הללו לשווי התועלות שיצמחו מן הפארק.
 
ב[דו"ח](http://www.vivideconomics.com/wp-content/uploads/2017/11/Natural-Capital-Account-for-London-Methodology-Appendix.pdf) שהכינה חברת Vivid Economics עבור עיריית לונדון [1], מתוארות השיטות שבהן השתמשה החברה על מנת לעזור לעירייה להעריך את שווי השטחים הירוקים שבשטחה. על פי הדו"ח הזה, ובאופן יחסית אינטואיטיבי, לשטחים ירוקים יש השפעה על מחירי הדירות שבקרבם. אם סוכמים את מספר הנכסים שמושפעים ומכפילים במידת ההשפעה ניתן להגיע לערך כספי מאד ברור. איך מודדים את ההשפעה של שטחים ירוקים על מחירי הדירות זאת שאלה כלכלית מורכבת בפני עצמה, שעליה ננסה אולי לענות בפוסט אחר.

![]({{site.baseurl}}/chaluny.github.io/images/parks.jpg)

בנוסף, מסתבר כי לשטחים ירוקים יש השפעה על בריאותם המנטלית והפיזית של התושבים. גם כאן, ניתן למדוד כמה כסף נחסך לרשויות הודות להפחתה במספר המחלות, ולנקוב בערך כספי. תועלות נוספות שקשורות בשטחים ירוקים הן תועלות סביבתיות שונות, כמו טמפרטורת האוויר בעיר, ומידת הזיהום. גם אלו תועלות הניתנות לכימות באופן יותר ברור שכן רגולציה ממשלתית כבר נוקבת בעלות של זיהום אוויר.
 
כפי שניתן לראות, הערך של פארקים נגזר מהערך עבור בעלי העניין שונים, תושבי העיר כמובן, שכן הודות לפארקים הם בריאים יותר. אבל גם משרד הבריאות, כמי שנושא באחריות על טיפולים רפואיים עשוי להתעניין בהקמת פארקים. באותה מידה גם המשרד לאיכות הסביבה, כמי שאחראי על הפחתת זיהום האוויר. יותר מכל אלה, בעלי הדירות בסביבת הפארק הפוטנציאלי, עשויים להיות המרוויחים העיקריים מהקמה של פארקים, שכן בנוסף לכל התועלות שתוארו, עבורם ישנה גם תועלת כספית ברורה.
 
אם לכל כך הרבה גופים ישנה תועלת מהקמה של פארק, נשאלת גם השאלה, מדוע שלא ישאו במימון ההקמה? אולי משרדי הבריאות והסביבה צריכים לתרום את חלקם להקמה של פארקים? אולי צריכים לגבות מס מיוחד מבעלי דירות באזור מסוים לטובת הקמה של פארק? כל אלה הן שאלות מדיניות שמעסיקות פוליטיקאים וקובעי מדיניות, ושכלכלנים נדרשים לייעץ בעניינן. בסופו של דבר, כמו בכל עסקה, לא קיים שווי מדויק. השווי הנכון הוא השווי שכל הצדדים מסכימים לגביו.
